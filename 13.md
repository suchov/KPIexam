# Основні складові апаратної частини інформаційної системи, їх функціональне призначення..
Аналіз апаратної складової інформаційної системи зручно робити, використовуючи структурну схему комп'ютера.
Під структурною організацією комп'ютерів розуміють їх деяку фізичну модель, яка відображає склад, порядок і принципи взаємодії основних функціональних модулів без деталей їх технічної реалізації. Проаналізуємо будову персонального комп'ютера (ПК) на логічному рівні. У структурі ПК виділяють центральні та зовнішні пристрої. До центральних пристроїв відносять мікропроцесор та основну пам'ять, яку ще називають внутрішньою. Зовнішні пристрої часто називають периферійними.

Ядром обчислювального процесу в комп'ютері є його мікропроцесор.
Мікропроцесор (МП) — це мікросхема (надвелика інтегральна схема, chip), яка керує роботою всіх апаратних компонентів комп'ютера, забезпечує виконання програм, виконує арифметичні та логічні операції.

Оперативна пам'ять (ОП) призначена для зберігання даних та програм протягом одного сеансу роботи з комп'ютером (від моменту включення комп'ютера до моменту його виключення). В ОП інформацію можна заносити та читати з неї. У ній зберігаються дані, з якими ведеться оперативна робота, та програми для їх обробки.

У постійній пам'яті (ПП) містяться програми, які забезпечують функціонування обчислювальної системи (зокрема, програми початкового завантаження комп'ютера та тестування його складових) та деякі програми з базового програмного забезпечення комп'ютера. Цю пам'ять називають постійною тому, що інформація в ній зберігається після виключення комп'ютера. Вона є енергонезалежною, але команди, які в ній зберігаються, починають виконуватися при поступленні першого імпульсу струму після вмикання комп'ютера. ПП «прошивається» інформацією на етапі її виготовлення. З постійної пам'яті інформацію можна лише читати, записати туди користувач нічого не може.

ОП і ПП утворюють основну пам'ять. Основна пам'ять комп'ютерів складається з окремих комірок, в кожну з яких вміщається інформація величиною в 1 байт. Усі комірки пам'яті нумеруються, починаючи з нуля; номери комірок пам'яті називаються їх адресами.

Технічною реалізацією запам'ятовую'чих пристроїв для організації основної пам'яті є мікросхеми пам'яті.
Кеш-пам'ять — це невелика за розміром буферна пам'ять, яка дозволяє пришвидшувати процеси обміну даними між МП і ОП за рахунок значно меншого, ніж до ОП, часу доступу до даних та розташування в ній даних, які найчастіше використовуються.

Системна магістраль — це сукупність шин для обміну даними, адресами та керуючими сигналами між центральними та зовнішніми пристроями. Кожна шина — це деяка кількість паралельних ліній (ця кількість визначає розрядність шини), по яких у вигляді електричних сигналів передається інформація від одного пристрою до іншого.

Інтерфейси блоки використовуються для узгодження роботи центральних та зовнішніх пристроїв. Вони здійснюють перетворення сигналів, які передаються через системну магістраль в сигнали, які забезпечують роботу відповідного зовнішнього пристрою, здійснюють буферизацію даних. Технічною реалізацією інтерфейсних блоків є контролери, адаптери, відеоплати, синтезатори звуку тощо.
### До основних зовнішніх пристроїв належать:
1. клавіатура — пристрій для введення символьної інформації;

2. монітор — пристрій для відображення на екрані текстової та графічної інформації. Монітори бувають монохромні та кольорові. Основними характеристиками моніторів є:
- параметри текстових режимів роботи (кількість символів в рядку та кількість рядків);
- параметри графічних режимів (роздільна здатність, глибина кольору — кількість бітів, яка необхідна для запам'ятовування коду кольору однієї точки);
- частота вертикальної розгортай;
- розміри по діагоналі;

3) ручний маніпулятор «мишка» — для вибору тих чи інших параметрів, режимів роботи, команд програм та для керування роботою рухомих об'єктів на екрані монітора;

4) накопичувані на гнучких магнітних дисках (дисководи) для читання та запису даних на дискети;

5) накопичувачі на жорстких магнітних дисках для читання та запису інформації на жорсткі магнітні диски («вінчестери»);

6) CD-ROM — пристрій для читання інформації із компакт-дисків (оптичних дисків);

7) принтер — пристрій для роздрукування інформації на папері (часом на інших носіях). За принципом роботи розрізняють матричні, струменеві та лазерні принтери. До основних характеристик принтерів відносять швидкість друку (кількість надрукованих аркушів за 1 хвилину) та роздільну здатність (кількість відбитих точок на відрізку завдовжки 1 дюйм);

8) сканер — пристрій для отримання електронних копій текстових та графічних документів;

9) плотер — пристрій для побудови графічних зображень на папері;

10) стример — пристрій для збереження інформації на магнітних стрічках;

11) модем — пристрій для підключення комп'ютерів до мереж за допомогою телефонних ліній.
 
